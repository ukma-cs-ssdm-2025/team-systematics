Робота над Systematics стала для мене першим по-справжньому командним проєктом, де потрібно було не просто писати свій шматок коду, а навчитися працювати поруч з іншими людьми, домовлятися, чути одне одного й адаптуватися до постійних змін. До цього в мене не було досвіду розробки чогось настільки комплексного в команді, тому багато речей я відкривала вперше і, чесно кажучи, інколи це давалося нелегко. Але саме це й зробило досвід цінним.

Саме тут я вперше по-справжньому відчула важливість Agile. Не як формальності, а як живий процес, який може врятувати команду від хаосу. Наші регулярні зустрічі стали тим місцем, де ми не просто ділилися тим, хто що зробив, а вчилися вибудовувати командну роботу. Я зрозуміла, що Agile – це не про швидкість, а про гнучкість. Бували моменти коли хтось критично не встигає зробити свою частину роботи, проте ми намагались бути гнучкими у таких ситуаціях і перерозподіляли роботу.

Окремо варто сказати про розподіл ролей. На папері все завжди виглядає красиво: у когось фронтенд, у когось бекенд, у когось тести. Але реальність швидко показує, що таке формальне розділення не працює без взаєморозуміння. Іноді комусь потрібна допомога, іноді хтось просто не встигає, іноді навпаки, комусь потрібно передати частину роботи, щоб він міг нарешті надолужити інші задачі. Я працювала над бекендом і в певні моменти це відчувалося як відповідальність, яка ніколи не закінчується: авторизація, API, логіка наглядача, система плагіату, тести, документація, а також часткове взяття відповідальності за частини роботи інших людей. Але саме завдяки цьому я навчилася не просто писати код, а мислити системно. Як моя логіка вплине на роботу фронтенду, як зміни в моделях вплинуть на тести, як моє рішення позначиться на роботі іншого учасника.

Етичні виклики теж стали невідʼємною частиною нашої роботи. Командні проєкти рідко складаються ідеально: хтось захворів, хтось пропав, хтось не встиг, іноді здається, що все тримається на чесному слові. Ми вчилися говорити один одному правду: що не встигаємо, що не розуміємо, що зробили помилку. І ця чесність інколи була набагато важчою за будь-яке технічне завдання. Але саме вона формувала довіру й відчуття, що ми справді команда, а не набір окремих виконавців.

Якщо підсумувати, цей курс навчив мене не лише технічних речей – хоча й їх теж було багато. Найціннішим став досвід командної роботи. Я зрозуміла, що розробка – це не про сильних індивідуальних програмістів, а про людей, які вміють домовлятися, підтримувати одне одного та брати відповідальність не лише за свій код, а за продукт у цілому. Я побачила, що розробка – це завжди про людей: про взаємоповагу, етику, чесність і готовність допомогти. І тепер, коли я думаю про свій подальший розвиток, я розумію, що саме ці мʼякі навички виявилися не менш важливими, ніж будь-яка написана функція чи тест.