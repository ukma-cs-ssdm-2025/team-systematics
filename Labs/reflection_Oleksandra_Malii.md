Робота над проєктом Systematics стала для нас першим досвідом справжньої командної розробки програмного забезпечення, де ми не просто виконували окремі завдання, а працювали як єдиний організм, слідуючи принципам Agile. Цей досвід кардинально змінив наше розуміння того, що означає розробляти програмне забезпечення професійно, і відкрив нам важливість багатьох аспектів, які раніше здавалися другорядними або навіть неочевидними.

Одним з найважливіших відкриттів стало усвідомлення критичної ролі розробки вимог. Спочатку нам здавалося, що достатньо просто знати загальну ідею проєкту – платформу для онлайн-іспитів – і можна одразу починати писати код. Однак перші спроби показали, наскільки помилковою була ця думка. Коли ми почали детально розробляти функціональні та нефункціональні вимоги, документувати user stories та визначати критерії готовності для кожної функції, ми зрозуміли, що без чіткого розуміння того, що саме має робити система, неможливо ефективно працювати. Кожна невизначеність у вимогах призводила до того, що різні члени команди по-різному інтерпретували одне й те саме завдання, писали помилкове API та загалом мали різні очікування від системи, що вимагало додаткових зустрічей та переробок. Тому навчитися правильно та влучно формулювати вимоги стало безцінною професійною навичкою для всієї команди.

Особливо важливим виявився процес розподілу обов'язків та організації роботи команди. Кожної лабораторної работи у нашому командному статуті ми формально визначили ролі для кожного члена команди, але справжнє розуміння того, як ці ролі взаємодіють у контексті Agile, прийшло лише з практикою. Це не просто роздати задачі. Це про те, щоб вибудувати таку систему, де кожен знає, за що відповідає, але водночас команда залишається достатньо гнучкою, щоб підтримувати одне одного. Робота з GitHub і регулярний огляд коду швидко показали нам, що ніхто не застрахований від помилок. А спільний перегляд коду став тим механізмом, який допомагав нам узгоджувати рішення та покращувати якість.

Етичні виклики, з якими ми зіткнулися, виявилися не менш важливими, ніж технічні аспекти роботи. Однією з найбільших проблем, з якою ми стикалися регулярно, були ситуації, коли хтось із команди не виконував свою частину завдання вчасно або взагалі не виконував її. Це створювало ланцюгову реакцію: затримки в одній частині проєкту гальмували роботу інших, а невиконані обов'язки лягали на плечі решти команди. Ми навчилися вчасно виявляти такі ситуації під час регулярних зустрічей та відкрито обговорювати їх без особистих нападок. Замість того, щоб мовчати та накопичувати невдоволення, ми встановили правило чесно повідомляти про проблеми та пропонувати рішення. Коли хтось не справлявся зі своїми обов'язками, ми не просто перерозподіляли завдання, а спочатку намагалися зрозуміти причини такої затримки. Також, важливим етичним принципом стало також чесне визнання власних помилок та готовність взяти на себе додаткове навантаження, коли це необхідно для успіху команди. Ми зрозуміли, що професійна етика – це не лише дотримання правил, але й готовність брати відповідальність за спільний результат та підтримувати один одного в складні моменти. 

Процес роботи над проєктом також показав нам важливість комунікації та прозорості в команді. Регулярні зустрічі в Discord, які спочатку здавалися надлишковими, виявилися критично важливими для синхронізації роботи та виявлення потенційних проблем на ранніх етапах. Ми зрозуміли, що в командній роботі немає дрібних питань – те, що одному здається очевидним, інший може не розуміти, і саме через відкриту комунікацію ми уникнули багатьох помилок та непорозумінь. Таким чином, нам вдалося виховати у собі культуру швидкого реагування та бажання допмогати один однму.

Підсумовуючи весь наш досвід роботи над Systematics, можна сказати, що це було набагато більше, ніж просто написання коду. Ми навчилися працювати в команді, де технічні навички – це лише частина успіху. Не менш важливими виявилися вміння спілкуватися, критично мислити, приймати рішення разом і дотримуватися етичних принципів навіть у складних ситуаціях. Тепер ми розуміємо, що щоб створювати якісне програмне забезпечення, недостатньо просто вміти програмувати. Потрібно вміти працювати з людьми, приймати відповідальність, бути чесними з собою та командою. І саме ця комбінація техніки, спілкування та етики робить команду справді сильною.


